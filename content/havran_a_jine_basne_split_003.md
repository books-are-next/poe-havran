---
title: Havran
contentType: prose
---

<section>

V půlnoci kdys v soumrak čirý  
chorý bděl jsem sám a sirý,  
nad věd zapomněných svazky  
starými jsem skláněl líc —  
Skoro schvátilo mne spaní,  
an ruch lehký znenadání  
ozval se jak zaklepání  
na mé dveře — a zas nic.  
„Návštěva to,“ pravím k sobě,  
„klepá na dveře, víc nic —  
       pouze to a pranic víc.“

</section>

<section>

Jasně pamět má mi praví:  
Prosinec byl mrazný, tmavý,  
mroucích uhlů reflex žhavý  
odrážel se od dlaždic.  
Toužil jsem po kuropění,  
marně hledal těchy v čtení,  
na Lenoru zapomnění,  
andělů již na tisíc  
zářnou děvu ‚Leonora‘,  
andělů zve na tisíc —  
      Zde již nemá jména víc.

</section>

<section>

Purpurné se clony hnuly,  
hedvábem svým zavzdychnuly,  
plní se a vlní mysl  
bázně také neznajíc;  
takže srdce si dodávám:  
„Návštěva,“ si předříkávám,  
„o vstup žádá,“ — v útřest vstávám —  
„bloudí u mých okenic, —  
návštěva…“ — si předříkávám —  
„ždá vchod u mých okenic, —  
      to je to – a pranic víc.“

</section>

<section>

Nabyla má duše síly,  
neváhal jsem ani chvíli:  
„Pane,“ děl jsem, „nebo paní,  
nemyslete na to víc;  
pravda jest, mne zmohlo spaní,  
neslyšel jsem znenadání  
vaše lehké zaklepání  
na své dveře, věřte, víc  
nebyl jist jsem, že vás slyším —“  
Otevru své dveře — nic —  
      Venku tma a pranic víc.

</section>

<section>

Dlouho do tmy patřím snivý,  
stojím, duše má se diví,  
v strachu sny si, jaké nikdo  
neměl ještě, spřádajíc.  
Ticho kolem nezrušeno;  
leč v tom tichu jedno jméno,  
‚Leonora‘, vysloveno  
šeptem znělo a víc nic.  
Já je šeptal: „Leonoro!“  
echem znělo zmírajíc —  
      Pouze to a pranic víc.

</section>

<section>

Nazpět v komnatu se vracím,  
žhavou duší v sny se ztrácím,  
zas to slyším zaklepání  
hlasněji než dřív a víc.  
„Jistě,“ pravím, „jistě kdosi  
klepá v okně, o vstup prosí,  
podívám se na to, cosi  
straší u mých okenic —  
Ticho, srdce! Vyšetřit chci  
taj ten u svých okenic. —  
      To je vítr a nic víc.“

</section>

<section>

Otevru své okno rázem,  
vířivým tu letem na zem  
snesl se a kráčí Havran  
statný, jakých není víc;  
nevšim si mne trochu ani,  
nestanul, dál bez váhání  
kráčel, jako pán či paní,  
tak měl přitom vážnou líc.  
Nad Pallady vletěl sochu  
nad dveřmi, měl vážnou líc —  
      Vzletěl, used, a nic víc.

</section>

<section>

Ebenový pták ten v zjevu  
obřadném tak, v přísném hněvu  
do úsměvu trochu zjasnil  
moji truchlou, smutnou líc.  
„Ač máš chochol ostříhaný,“  
děl jsem, „nejsi sketa planý,  
stará šelmo z Noci brány  
břehem jejím těkajíc,  
rci své panské jméno v Pekle  
břehy Pluta těkajíc!“  
      Na to Havran: „Nikdy víc!“

</section>

<section>

S žasem na toho zřím ptáka,  
nemehlo, jak jasně kdáká,  
ač z té jeho odpovědi  
nemohl jsem si vybrat nic. —  
Však to dlužno uvážiti,  
zřídka se to stane v žití,  
ptáka že je možno zříti,  
jenž by sletěl z okenic,  
ptáka nebo zvíře, které  
na sochu si sedajíc  
      zvalo by se: ‚Nikdy víc!‘

</section>

<section>

Pták na klidné soše seděl,  
pouze jedno slovo věděl,  
jeho duše v něm jen byla  
jiné řeči neznajíc.  
Neřek více slovo jiné,  
nezčeřil své peří stinné,  
až já zavzdych: „Tak vše mine —  
druhů měl jsem na tisíc,  
i ten zítra opustí mne  
Nadějí jak na tisíc.“  
      A pták pravil: „Nikdy víc!“

</section>

<section>

Vhodnou řečí tou když zrušil  
kolem ticho, já jsem tušil:  
Bohatství to jeho celé,  
neví chudák dál již nic;  
jistě stihla jeho pána  
Osudu za ranou rána,  
takže duše jeho štvána,  
v refrén jeden zoufajíc  
pohřbila svou všecku Naděj,  
v truchlý refrén zoufajíc,  
      v refrén: „Nikdy, nikdy víc!“

</section>

<section>

Posud Havran ve svém zjevu  
žal můj měnil do úsměvu,  
lenošku teď posunul jsem  
k dveřím, k soše, jemu v líc;  
zvolna klesám do sametu,  
duma dumu stíhá v letu,  
v myšlenkách mi sjede z retů:  
„Šelma ta, zlo zvěstujíc,  
co chce příšerná a šerá  
šelma ta zlo zvěstujíc,  
      krákající: ‚Nikdy víc!‘“

</section>

<section>

V domněnky jsem upad zcela,  
duše má se zamlčela,  
zřítelnice ptáka zřela  
v srdce moje hárajíc;  
zvědět víc má chuť se nesla,  
skráň má pohodlně klesla  
v měkký samet mého křesla,  
lampy zář kam šlehajíc,  
fialový samet křesla  
osvítila šlehajíc,  
      kam nesedne Ona víc!

</section>

<section>

Ve vzduchu se vůně chvěla,  
jak by z kaditelnic spěla  
Serafů, jichž kroků echo  
jizbou znělo zmírajíc.  
„Bídný!“ křiknu, „v tvoji těchu  
anděly Bůh seslal v spěchu,  
by tvá duše v moři vzdechů  
nepenthes to lokajíc  
na Lenoru zapomněla  
sladký mok ten lokajíc.“  
      Na to Havran: „Nikdy víc!“

</section>

<section>

„Proroku!“ dím, „čárných zraků! —  
Věštče, ďáble nebo ptáku! —  
Satan slal tě, či Bouř z mraků  
štvala tě se vztekajíc  
bídného, však duše chladné,  
v okouzlené kraje zrádné,  
k tomu krbu, Strach kde vládne,  
rci mi pravdu a nic víc —  
Jest v Gilead balzám těchy? —  
Rci — jen to rci a víc nic!“  
      Načež Havran: „Nikdy víc!“

</section>

<section>

„Proroku!“ dím, „čárných zraků! —  
Věštče, ďáble nebo ptáku!  
Pro Nebe i Boha prosím,  
jejž i ty ctíš — těkajíc  
duše mořem trudů, hněvu,  
zda obejme zářnou děvu,  
v Ráji ‚Lenorou‘ již v zpěvu  
andělů zve na tisíc? —  
Zářící tu krásnou děvu  
zdali uzřím lící v líc?“  
      Na to Havran: „Nikdy víc!“

</section>

<section>

„Vari! Slovem tímto z prahu,  
ptáku, ďáble, starý vrahu,  
v Peklo zpět neb v bouř, jež hnala  
sem tě do mých okenic;  
ani pera nenech tady,  
ani slova z lži své, zrady,  
v samotě mé beze vnady  
nech mne, opusť sochy líc!  
Přestaň rvát mi srdce, šelmo,  
kliď se z dveří prchajíc!“  
      Načež Havran: „Nikdy víc!“

</section>

<section>

A tak Havran neslét, sedí,  
stále sedí, na mne hledí,  
Pallady dál sochy bílé  
černým křídlem cloní líc;  
jeho očí zář mne svírá,  
takto snící démon zírá,  
lampy zář jej obestírá,  
jeho stín kol vrhajíc,  
a má duše z toho stínu  
nevzchopí se zoufajíc,  
      nevzchopí se — nikdy víc!

</section>
