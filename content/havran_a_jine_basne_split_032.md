---
title: Jezero
contentType: poetry
---

<section>

To v mládí mého vesně los můj byl,  
kout v dalném světě jsem si oblíbil,  
to místo míň rád mít nemožno bylo,  
svou samotou mne okouzlilo,  
tůň divoká, dokola černé skály,  
na nichž se strmé sosny pozvedaly.

</section>

<section>

Když noc však vrhla svůj šat v dol  
na tento kout, jak na vše kol,  
když mystický vítr tu vál,  
s ním nápěv divný spěl v dál:  
ach, tenkrát já se vzbudil děsem,  
jenž osamělým táh tím plesem.

</section>

<section>

Však tento děs, to nebyl strach,  
cit chvějné rozkoše v něm táh,  
cit, jejž mne nepřinutí vysloviti  
strž drahokamů, která ohněm svítí,  
ni láska, Tvá kdyby to mohla býti.

</section>

<section>

Smrt hostil peřejí těch jed,  
v jich jícnu čekat hrob jsem zhled  
na toho, smutným myšlenkám  
jenž chtěl by těchu dáti tam  
a jehož duše, žalem když stůně,  
Ráj udělat můž’ z tmavé té tůně.

</section>
