---
title: Zem snů
contentType: prose
---

<section>

### I.

</section>

<section>

Po cestě pusté a setmělé  
kde chodí zlí jen andělé,  
kde jeden Idol zvaný Noc  
na černém trůnu třímá moc,  
nedávno teprv na tuto zem  
z nejzazší Thule přišel jsem,  
z kraje, jenž skalný sráz, a tam, kde není Čas,  
kde Prostoru je hráz.

### II.

</section>

<section>

Tam bezdná údolí, sluje a tesy  
tam bezmezné řeky a titanské lesy,  
jichž tvar je těžko rozeznat  
pro ustavičný rosy spád,  
tam hory se řítí bez ustání  
v bezbřežné moře, které v lkání  
se zmítá v neklidu — věčný šum! —  
až ku ohnivým Nebesům.  
Jezera bez konce, jichž vody  
jsou mrtvé jen a kalné brody,  
ledové liljí sněhem jen,  
jen lehnuvše na ně spí svůj sen.

### III.

</section>

<section>

U jezer, jež své šíří tak vody,  
ty dalné, mrtvé, šeré brody —  
své ledné vody sněhem liljí jen,  
jež lehnuvše na ně spí svůj sen —  
Tam blíže řeky, blíže skal —  
blíž řeky, jež šumí věčně dál —  
blíž lesů — šedých u bařin,  
kde mlok a ropucha hledají stín,  
u bažin, rybníků pochmurných,  
kde Ghulů bydlí rod nestvůrných, —  
kde krajina nejvíc prokletá —  
ta nejsmutnější ze světa —  
kde poutníka potkává a straší  
Minulost vzpomínek ve rubáši,  
kde v závojích s vzdechy uniká  
sta postav kolem poutníka,  
kde přátel stíny bílé jej mijí,  
jež Nebi i Zemi připadly v agonii.

### IV.

</section>

<section>

Pro ducha s bolů tisíci  
kraj tichý to jest, blažící,  
pro srdce, jež chodí v stínech rádo,  
to právě Eldorado!  
Však poutník, jenž sem cestu váží,  
zřít zpříma sem se neodváží,  
a taje zdejší se nezjevily  
lidskému oku, jež se mýlí.  
Tam, král chce tomu, na zákaz  
se nezvedne víčko plné řas:  
Tak smutná duše zří jen mdle  
sem přijdouc kraj ten v černém skle.

### V.

</section>

<section>

Po cestě pusté a setmělé  
kde chodí zlí jen andělé,  
kde jeden Idol zvaný Noc  
na černém trůnu třímá moc,  
z té mhavé, poslední Thule jsem  
se nedávno vrátil v tuto zem.

</section>
