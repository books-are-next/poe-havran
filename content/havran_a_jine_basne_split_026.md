---
title: Pro Annie
---

  

Dík nebi! Zlé krise  
minula tíž,  
a zdlouhavá nemoc  
je skončena již  
a zimnice život  
je zmožena již.

  

Cítím jen s žalem,  
že síla ta tam,  
nehnu ni svalem,  
jak ležím tu sám;  
však což! pořád líp mi,  
cítím to sám.

  

Tak tiše ležím  
teď v loži svém,  
kdo zří mne, řekne,  
že mrtvý jsem,  
zachví se, pomyslí,  
že mrtvý jsem.

  

Vše lkání i štkání  
vzdech, stonů zvuk  
utichly nyní  
i děsný ten tluk,  
ten hrozný v mém srdci  
ten strašlivý tluk.

  

Ošklivost — mdloba —  
pád údů všech,  
jenž i můj mozek  
šílenstvím zžeh,  
ustály s „žití“ zimnicí,  
dech jejíž mozek mi zžeh.

  

Z muk všech ta nejhorší  
prchla též v dál —  
děsný ten mučivý  
žízně mé pal  
po řece sírné, kde  
Vášní vře kal;  
pil jsem a ztišil se  
mé žízně pal.

  

Vody jsem napil se,  
jež stéká tiše  
málo stop pod zemí  
z chladivé skrýše —  
dost blízko pod zemí  
z mělké jen skrýše.

  

Ach, ovšem blázen jen  
říci teď může,  
že jizba má tmavá jest,  
že úzké mé lůže.  
Nikdo přec neměl kdy  
jiného lůže,  
kdo chce spát, musí mít  
právě to lůže.

  

Tantalsky zmítán dřív  
zde tich můj duch,  
po růžích nevzplá víc  
touhy mé vzruch —  
po myrtách, po růžích  
starý ten vzruch.

  

Sní nyní, v klidu tak  
co tiše leží,  
světější o vůni  
macešek svěží  
i myrtů o vůni  
s maceškou svěží,  
routou a maceškou  
cudnou a svěží.

  

Leží tak blaženě,  
ve snách se houpá  
v mé Annie věrnosti,  
kráse se koupá —  
v kšticích mé Annie se  
jak v lázni koupá.

  

Něžně mne zlíbala,  
hladila pak,  
až jsem jí na ňadrech  
v sen zavřel zrak, —  
v ráji těch ňader v sen  
zavřel svůj zrak.

  

Teple mne přikryla,  
když tma kol již,  
anděly prosila,  
by sňali mou tíž —  
i královnu andělů,  
by vzala mou tíž.

  

(Jist její láskou) tich  
spím v loži svém,  
na pohled řeknete,  
mrtvý že jsem —  
dřímám tak (s láskou svou)  
na loži svém,  
na pohled řeknete,  
mrtvý že jsem,  
v bázni se zachvíte,  
mrtvý že jsem!

  

Však srdce mé zářnější  
jasnější plá,  
nad nebes hvězdy vše  
pro Annie plá —  
neb světlem lásky mé  
pro Annie plá,  
myšlenkou na oči  
své Annie plá.
