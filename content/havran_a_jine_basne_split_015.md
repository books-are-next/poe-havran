---
title: Spící
contentType: poetry
---

<section>

### I.

</section>

<section>

Kdys o půlnoci, Červen byl,  
pod lunou mystickou jsem snil  
a rosnou parou, opiem  
zlacený její dýchal lem,  
to zvolna padalo po kapkách  
na horstva mlčenlivý svah  
a líně s hudby hlaholem  
se lilo šírým údolem.  
Nad hrob se schýlil rosmarinm  
lilie lehla na vln stín,  
hruď noříc mlhám do klína  
v mech halila se ruina;  
podobné Lethe jezero začlo být,  
vědomým spánkem zdálo se snít,  
ne za celý svět se probudit.  
Vše krása spí! Ó hleďte sem,  
do kořen okna jsou! Pod nebem  
spí Irena se svým Osudem.

### II.

</section>

<section>

Rci krásko jen, je sladký sen,  
když okna tvá jsou do kořen?  
Těkavé vánky se stromů  
okny se vplíží do domu,  
bez těla, kouzelníků směs,  
těkají jizbou, tu i kdes,  
hýbají záclonou alkovny,  
rej rozmarný a čarovný!  
Pod víčkem tvým řas ve stíně,  
kde spí tvá duše v hlubině;  
a po zdech, po parketách skrádá  
se stín, jak přelud stoupá a padá.  
Ó krásko slyš, o čem pak sníš,  
ó pověz, zda se nebojíš?  
Z dalekých přišlas moří sem  
zahradním stromům zázrakem.  
Zvláštní tvá bledost i tvůj šat,  
zvláštní vlas dlouhý, jenž ti spad…  
To slavné ticho odevšad!

### III.

</section>

<section>

Spí. Kéž můž’ její spánek mít,  
jak trvalý je, hlubý klid.  
Ó nebe, rač jí štítem být!  
Jizba ta v svatyň se mi mění,  
to lože v smutnější v mém snění.  
I prosím boha, ať tak sní,  
zrak pro vždy zavřen v mlčení,  
co v rubáších duchové chodí kol ní.

### IV.

</section>

<section>

Má láska spí! Kéž může mít  
sen její věčný a hluboký klid,  
lez, červe, lehce v její byt!  
Ať, hluboký kde starý les,  
jí otevře se klenba kdes,  
ta klenba, často jež otevřela  
jak perutě dveří svých křídla ztmělá  
v triumfu zbraní panoplii,  
jež při pohřbu rod starý kryjí. —  
Tam pustou hrobku v úděl vem,  
po jejichž dveřích kamenem  
házela často v dětství svém, —  
tu hrobku s branou zvučící vzdechem,  
již nerozdechne více echem,  
jímž v bázni třásla se — dítě hříchu —  
že mrtví to tam vzdychají v tichu.

</section>
