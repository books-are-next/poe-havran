---
title: Kolosseum
contentType: prose
---

  

Ó type staré Romy! Bohatá  
ty schráno vznešeného rozjímání,  
již Čas tu nechal slávy, moci pln,  
že konečně — po mnohých, mnohých dnech  
pálící žízně a únavné pouti  
(po zdrojích moudrosti, jež tajíš v sobě),  
zde klečím pokorný a jiný člověk  
v tvých stínech lokaje rád v duši svou  
tvou velkost, slávu, chmurný majestát!

  

Ó Časy! Ohromnosti! Vzpomínky!  
Ó Mlčení! Ó Spousto! Tmavá noci!  
Teď cítím vás i svatou přísnost vaši!  
Ó kouzlo větší, než král Židovský  
kdys v Gethsemanské učil zahradě!  
Ó větší toho, Chaldej blouznivý  
jež hltavě pil z ticha klidných hvězd!

  

Zde, bohatýr kde padl — padá sloup!  
Zde, divadel kde orel v zlatě plál,  
stráž půlnoční teď koná netopýr!  
Zde, římských dam kde pozlacený vlas  
dul větrem, bodlák se a třtina chví!  
Kde vladař na trůnu se protahoval,  
jak přelud v zdiva maltu prchajíc  
mdle osvícena srpem měsíčným  
se smýká hbitě tichá ještěrka!

  

Stůj přece! — Břečtanem ty kryté zdi —  
ty řimsy shnilé — sloupy zčernalé —  
ty staré frisy — vetché trámoví —  
ty drobící se hlavice — ta tříšť —  
to šedé kamení, zda to je všecko,  
co z nádhery té, slávy, velkosti  
hlod Hór zanechal Osudu a mně?

  

„Ne, všecko!“ Ohlas odpovídá, „ne!“ —  
„Hlas, věští zvuk se dere stále z nás  
a z rumů všech se zvedá k mudrci,  
jak zvedá k slunci zpěv se Memnonův!  
My ovládáme i hruď nejmocnějších,  
my obřím duchům vládnem despoticky,  
bez moci nejsme bledé kameny.  
Ne všecka naše moc ta tam i zvěst,  
ne všecken velké naší slávy vděk,  
ne všecko kouzlo, jež nás obstírá,  
ne všecko tajemství, v nás které spí,  
ne všecky upomínky, ozdobou  
jež visí na nás, skrývají nás v šat,  
jenž nad háv slávy lépe halí nás.“
