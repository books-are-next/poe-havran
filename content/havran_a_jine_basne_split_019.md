---
title: "Město v\_moři"
---

### I.

  

Smrt kynula a její trůn se vznes  
v podivném městě v samotě kdes,  
tam daleko tmavém na Západě,  
zlí, dobří v klidu věčném pohromadě  
nejlepší, nejhorší kde leží v řadě.  
Oltáře, paláce, věží stráž  
(ty nechví se, ač časem ohlodány)  
s našimi v ničem nesrovnáš.  
Kol větrem chvějným nevšímány  
pod nebem tupě, v stínu těch věží  
melancholické vody leží.

### II.

  

Svit s nebe svatého jediný  
v té noci neskane hlubiny,  
jen krvavý od moře žeh  
se mlčky klade v arkýře střech,  
jak v dálku plnou září šleh  
na dómech, vížkách královského bytu,  
na chrámech, valech Babelských, v skrytu  
plá zapomněných hájů, svítí  
v tesaný břečtan a v kamenné kvítí,  
na řadě divných oltářů kmitá,  
na jejichž frysech v řetězy oplítá  
se fialka, maceška i réva hbitá.  
Pod nebem tupě v stínu věží  
melancholické vody leží  
a věže a stíny jich tak se mísí,  
že, zdá se, to všecko ve vzduchu visí,  
co s pyšné věže s velebou  
Smrt obr zří na vše pod sebou.

### III.

  

Tu otevřené chrámy, hroby zející  
s vod plochou na rovni jsou zářící,  
však poklady ze spící pospolu  
démanty v očích všech idolů,  
ni mrtví s šperky veselými  
nepohnou vod těch spoustami mdlými;  
neb ani vráska nezčeří, běda!  
hlaď křišťálnou, jež kol se zvedá,  
proud neřekne, že větry svěží  
kdes dují šťastnějším na pobřeží,  
a záchvěv nepoví, že větry hrají časem  
na moři s méně ohyzdným jasem.

### IV.

  

Však ejhle! dech proráží vzduch!  
Co vlna, — náhle divný ruch  
a věže jakby odstrčily  
hloub noříce se příboj shnilý,  
jak vršky jich by sotva zanechaly  
kdes prázdno v Nebi, jenž v závoj se halí.  
Teď vlny planou rudějším leskem, —  
hodiny dýchají matnějším steskem, —  
když ve vzlyku jiného světa ztopí  
se hloub a hloub to město v chvat:  
z tisíců trůnů svých peklo se vzchopí  
mu úctu vzdat.
