---
title: Israfel
contentType: prose
---

  

Dlí na Nebi duch archanděl  
„jest lyrou srdce jeho svaz,“  
tak s divou slastí žádný nezapěl  
jak anděl Israfel,  
že vířivé hvězdy — mythus jak děl —  
ustaly v hymnách svých, pokud jim zněl  
kouzelný jeho hlas.

  

Luna se zachvěla  
v nejvyšším vzletu,  
v lásky své vznětu  
něhou se zarděla  
a její, by slouchal, rudý žeh  
s prudkými Plejadami v spěch  
(je sedm všech),  
zastavil v Nebi běh.

  

I pravili (hvězd těch sbor  
i každý, kdo naslouchal),  
že Israfelův žár  
je oné lyry dar,  
s kterou on sedí a zpívá dál,  
ten divý, živý čár  
z těch zvláštních strun že vál.

  

Však chodil oblohou ten duch,  
kde hlubé dumy jsou povinností,  
kde Láska je celý bůh,  
kde Hurisek oči  
tu všecku krásu hostí,  
za níž se k hvězdám zor točí.

  

Máš pravdu, anděle,  
že zpěv ti na posměch  
bez vášně znící, nesměle.  
Měj laur vždy na čele!  
Ty nejlepší, že nejmoudřejší z bardů všech,  
žij dlouho, vesele!

  

Nebeské nadšení  
s žhoucími rhythmy, jež tvá budí pěst,  
tvůj ples i láska, hoře, šílení  
s tou žhoucí lyrou v shodě jest.  
Můž’ právem ztichnout zástup hvězd.

  

Tvým Nebe; naším tady však  
je radostí a stálých trudů svět,  
co zveme květ — je pouze květ…  
Stín tvého úplného štěstí v zrak  
nám plným sluncem hned.

  

Kéž tam bych dlel,  
kde Israfel,  
však na mém místě on zas;  
s tak divou rozkoší by nezapěl  
smrtelnou píseň as,  
však nad tento zpěv by divočejší zněl  
mé lyry v oblohu hlas.
