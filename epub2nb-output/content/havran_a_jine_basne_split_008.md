---
title: Heleně
contentType: poetry
---

<section>

Já jednou zřel tě — jednou — před lety:  
let kolik tomu, nevím, málo jen.  
To půlnoc byla v červenci a s výše  
v úplňku luny rovné tvojí duši,  
jež sráznou cestu hledala si nebem,  
jak hedváb stříbrný do ticha padal  
mdlý závoj světla v sen a výdechy  
na pozvednuté k nebi obličeje  
tisíci růží v okouzleném sadě,  
kde vítr nehnul se, leč na špičkách —  
na tváře zvednuté těch růží padal,  
jež za to světlo lásky odvetou  
své vonné duše v extatické smrti  
zpět dýchaly, na tváře růží padal,  
jež smály se a mřely v sadě zpitém  
tou sladkou tvého zjevu poesií.

</section>

<section>

Na fialkovém záhoně já bílou  
jsem viděl Tebe v pololeže, měsíc  
co padal na zvednuté tváře růží  
a na tvé zvednuté — žel, v Zármutku!  
Zda Osud nebyl to v té letní noci,  
zda Osud (zvaný též Zármutek),  
jenž velel mi, stát u vrat sadu toho  
a vdechovat dech ospalých těch růží?  
Ni kroku. Nenáviděný svět spal,  
jen ty a já ne! (Nebesa! ó Bože!  
jak buší srdce, ta když slova sloučím!)  
jen ty a já ne! Stanul jsem a patřil  
a v mžiku tomto zmizelo mi všecko,  
(ó pomni jen, ten sad byl začarován!)

</section>

<section>

Měsíce zhasl svit již perlový,  
omšené lávky, stezky točité  
a šťastné kvítí, stromy štkající,  
víc vidět nebylo i růží vůně  
zbožňujícího vzduchu v loktech mřela.  
Vše haslo — vyjma tebe, míň než tebe,  
vše, vyjma božské světlo tvojich očí,  
vše, vyjma světlo zvednutých tvých očí.  
Já viděl ty jen — pro mne byly svět —  
já viděl ty jen celé hodiny, —  
já viděl ty jen, až mi zapad měsíc.  
Co hrozných dějů srdce tam jest psáno  
na krystalných těch sférách nebeských!  
Co velkých trudů! Však též nadějí!  
A jaké jasné, tiché moře pýchy!  
Co smělé ctižádosti! Jaká hloubka  
a jaká nezměrná moc milování!

</section>

<section>

Teď zhasla zraku drahá Diana  
na západ v loži mračen sytých bouří:  
ty jak duch v stromech, jenž tě pohřbít chtějí,  
do dálky znikáš, oči tvé tu zbyly,  
jít nechtěly a nikdy neodešly:  
Na cestu domů svítily mi v noci,  
vždy (jak mé Naděje) tak byly se mnou,  
vždy se mnou šly, mne provázely léty,  
mí sluzi jsou, ač já jsem otrok jejich.  
Je úkolem jich svítit, osvěcovat  
a mojím spasenu být zářným světlem,  
být očištěn tím elektrickým ohněm,  
být posvěcen tím elysejským ohněm.  
Mou duši plní Krásou (jež jest Naděj),  
kdes v Nebi v dálce jsou ty hvězdy, kleče  
jež vzývám v smutných, mlčenlivých bděních;  
co v plném lesku poledním je vidím,  
je stále vidím, jak se sladce jiskří  
dvě Venuše, jež nezhasíná slunce!

</section>
