---
title: Zvony
---

### I.

  

Slyš na saních zvonů zvuk —  
          stříbrozvuk!  
Ký svět plesu v jejich písně se to shluk!  
      Slyš, jak znějí, znějí, znějí  
      v ledný zimní noci vzduch!  
      Rozptýlené hvězdy v reji,  
      zdá se, mžikat, zářit spějí  
      křišťálový v nebes luh;  
      taktem svým, svým, svým  
      jak run čaruplný rým  
      v hudbu vln jich a jich tón  
      padá zvon, zvon, zvon, zvon  
          zvon, zvon, zvon —  
s nimi v souzvuk cinkající, výskající zvon!

### II.

  

Svatebních, slyš, zvonů zvuk,  
          zlatý zvuk!  
Ký svět štěstí v jejich písni se to shluk!  
      Ký ples v noční vonný vzduch  
      rozházel jich sladký ruch!  
      Slyšíš tónů roztavených do zlata  
          směsici!  
      jichž se vlna vzpíná bohatá  
k hrdličce, jež poslouchá je patříc dojatá  
          k měsíci!  
      Z jejich úzkých zvučných cel  
jaký proud to libozvuků vzduch kol rozechvěl!  
          Trysk’ a zněl,  
          a jak pěl,  
      o Budoucnu rozprávěl.  
Rozkoš, kterou rozzvučel  
      se ten znící, houpající  
          zvon, zvon, zvon,  
      zvon, zvon, zvon, zvon,  
          zvon, zvon, zvon, —  
rhythmem znící, cinkající zvon!

### III.

  

Slyš na poplach zvonů zvuk. —  
          spěže zvuk!  
Ký svět hrůzy teď se v jejich vír a zmatek shluk!  
      V poděšený noci sluch  
      křičí drsný tónů ruch,  
      strach je zbavil hovoru,  
      řvou jen, řvou jen ve sboru  
          chraptící!  
V děsném skřeku „Smilování!“ křičí v plam,  
blázni hádají se, chtíce hluchý překřičeti plam  
      výše, výše, výše k nebes končinám  
      zoufajíce letí tam,  
      odhodlány teď se zvedly,  
      by si teď neb nikdy sedly  
      v bok bledému měsíci!  
      Ó ten zvon, zvon, zvon,  
      jakou pověst bájí on  
          zoufalství!  
Kterak ječí v stále větší vřavě dál,  
jakou hrůzu v ňadra vzduchu rozchvěného svál,  
               slyš, jak zní!  
          Sluch však plně rozeznává  
               v břitkém lkání,  
               naříkání,  
          nebezpeč jak mizí, vstává.  
          Sluch ten rozeznává tón  
          v jejich jeku,  
          hvizdu, skřeku  
      padající, vzrůstající zhouby shon,  
jak se ztiší neb vzpne k výši ve svém hněvu zvon,  
          ten zvon —  
      zvon, zvon, zvon, zvon,  
          zvon, zvon, zvon —  
v nářku, v boji, ve odboji hřmící zvon!

### IV.

  

Železných, slyš, zvonů zvuk —  
          smutný zvuk!  
Ký svět vážných myšlenek se v jejich píseň shluk!  
      V tiché noci mrtvý vzduch  
      jakým děsem vpad jich ruch,  
      v naše srdce smutnou hrozbou jak se vryl!  
      Každý zvuk ten, jenž se valí  
      z jícnů jejich, rez jež halí,  
          jest jen kvil!  
      Ach ten lid, ach ten lid,  
      jenž má ve věži svůj byt,  
          sám tam zbyl,  
      a teď zvoní, zvoní, zvoní  
      a má v tom svou kratochvíl,  
      že se kámen kloní, kloní  
      k srdci, by je rozdrtil.  
      Nejsou muži, ženy též,  
      zvěř ni lidé, Ghulů spřež,  
          jejich král  
      do zvonění se to dal,  
      zvoní, zvoní, zvoní dál,  
          lkal  
      paian děsný jeho vůlí zvon!  
      Zajásá tu divě on,  
      jak uslyší onen zvon,  
      křičí, křepčí v jeden shon;  
      Taktem veden svým, svým, svým  
      kouzelný jak runský rým,  
      v paian, kterým hlučí zvon,  
          onen zvon,  
      s ním jde taktem tím, tím, tím  
      kouzelný jak runský rým  
      srdcem řinkající zvon,  
          zvon, zvon, zvon,  
      onen vzdychající zvon  
      v taktu on jde dále s ním, s ním, s ním  
      umíráčku zvoně ston, ston, ston  
      spjatý v šťastný runský rým  
          jejž lká zvon,  
          zvon, zvon, zvon,  
          jejž štká zvon,  
      zvon, zvon, zvon, zvon,  
          zvon, zvon, zvon  
jak lká, ječí, duní v křeči zvon!
