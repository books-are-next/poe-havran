---
title: Annabel-Lee
contentType: prose
---

  

I žila kdys, je tomu roků juž řad,  
      u moře v království  
mladičká dívka, již mohli jste znát  
      dle jména Annabel Lee;  
ta s myšlenkou žila jen napořád,  
že má mne ráda, že rád mám já ji.

  

Byl dítě jsem, ona dítě též  
      v tom u moře království;  
víc naše láska byla než láska  
      má i mé Annabel Lee,  
že křídlatí serafi v Nebesích  
tu lásku nepřáli mně ani jí.

  

A proto se stalo a dávno to juž  
      v tom už moře království,  
že z mraků šleh’ vítr a omrazil  
      mou krásnou Annabel Lee.  
I přišli vzácní její příbuzní  
a hned mně uloupili ji,  
a pak ji zavřeli do hrobky tam  
      u moře v království.

  

Ni půl tak šťastni nejsou andělé,  
      tož nepřáli mně ani jí,  
a to byla příčina (již každý zná  
      v tom u moře království),  
že z mraku šleh’ vítr v půnoci,  
že zmrazil, v prach srazil mou Annabel Lee.

  

Však lásky naší byl silnější vzdor,  
      než láska starších než my,  
      než moudřejších, nežli jsme my,  
a věru, že v Nebesích andělů sbor,  
      sbor duchů pod mořem nerozdělí  
mé bytí a žití, mou duši od duše  
      té krásné Annabel Lee.

  

Svit luny nevzplá kdes, by sen mi nepřines  
      i krásné Annabel Lee,  
neskočí hvězda v mrak, bych nezřel třpytný zrak  
      té krásné Annabel Lee,  
k své nevěstě tam noc každou uléhám,  
k té drahé, k té milé, ze všech již mám,  
      do hrobky na pomoří,  
      v hrob, tam kde moře hřmí.
