---
title: Očarovaný palác
---

  

V nejzelenějším z našich údolí,  
kde bydlí dobří andělé,  
tam palác nádhernou kupoli  
před lety vznášel vesele.  
Na panství krále Myšlenky čněl  
až do oblak!  
Nad stavbou křídla nevztáh archanděl,  
jež půl by krásná tak.

  

Prapory zlaté, žluté, přeslavné  
tam plály a vlály na střechách  
(to bylo všecko v době pradávné  
juž jako v snách!)  
A každý vánek, kterým až sem dych  
tak slavný den,  
po hradbách třpytných a věnčených  
táh vůní okřídlen.

  

Poutníci v šťastném údolu  
jasnými okny zřeli tam a sem  
sbor duchů chodit v hlaholu  
zladěné lyry tichým pohybem;  
jich průvod kolem trůnu táh  
(z porfyru byl!)  
kam v lesku hodném slávy, v zář a nach,  
pán této říše se posadil.

  

Rubíny, perletí se brána skvěla  
v paláci nádherném  
jí ustavičně spěla, spěla, spěla  
vždy v lesku nesměrném  
druž Ech, jichž bylo sladkou, milou péčí  
pět neustále  
tož hlasem, který každou krásou předčí  
moudrost a ducha svého krále.

  

Však v hávu zármutku příhody zlé  
obléhat začly králův pyšný hrad;  
(ach, plačme, nikdy více v záři mdlé  
on zítřek neuvidí vzplát!)  
kol jeho domu všecka sláva,  
jež kvetla, nach a jas  
je zašlé vzpomínky jen truchlá zpráva  
na starý, zašlý čas.

  

Poutníci, již jdou tím údolím teď,  
rudými okny vidí jen  
velikých forem fantastickou změť,  
při hudbě, vzlyk a sten,  
zatím jak příšerná bystřeň dravá  
vybledlou branou co divá  
valí se stále hnusná sem vřava,  
jež chechtá se — však neusmívá.
