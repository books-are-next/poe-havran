---
title: "M\\.\_L\\.\_S\\."
contentType: prose
---

  

Nedávno ten, kdo píše tyto řádky,  
v bláznivé pýše mohutnosti ducha  
„moc slova“ hájil — a to popíral,  
že v mozku může vzniknout myšlenka,  
jež nad výraz by lidské řeči šla:  
Teď, jako v posměch na ten prázdný hovor,  
dvě slova, — cizí sladké dvojzvuky —  
italské tóny, k šeptům stvořené,  
andělů spících v luně „o rose,  
jež Hermon jímá perlí řetězem“ —  
z dna propasti, že srdce vytáhly  
mi nemyšlené posud myšlenky,  
jež duší myšlenek jsou, bohatší  
a divější, božštější vidění  
než seraf, sladký lyrník Israfel,  
(jenž „nejsladší má hlas všech tvorů Boha“)  
směl vyslovit by. Kouzlo mé to tam.  
Z třesoucí ruky pero padá již.  
Tvé jméno za text, ač to rozkaz tvůj,  
psát nemohu — ni myslit, mluviti —  
ach, cítit ne; neb nelze citem zváti  
tu zastávku na zlatém prahu brány,  
jež otevřena ke snům dokořán,  
kde v extasi na průhled nádherný,  
kde s chvěním na pravo i levo zřím  
i podél celé dráhy, se všech stran  
ve purpurových parách, v daleku  
kde zrak se ztrácí — tebe jedině.
