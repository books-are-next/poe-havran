---
title: Země vil
---

  

Mhavé doly — řeky kalné —  
lesy jako mraky valné,  
tvar jichž těžko rozeznat  
pro slz ustavičný spád —  
luny velké, rostou dále  
menší se zas stále — stále —  
každou chvilkou noci jedné  
místo svoje měnící,  
hasne světlo hvězd, jak zvedne  
jejich tvář se truchlící.  
O půlnoci jedna z nich  
zamlžená víc než jiné,  
nejvhodnější z ostatních,  
kde let vil těch odpočine,  
sklání se hle, dolů, dolů…  
Se svým středem na vrcholu  
vysokého předhoří,  
mezitím co zahoří  
obvod její a se svíjí  
pružnou dole draperií  
na rybníky, kláštery,  
na moře, hvozd na šerý,  
na duchy kol těkající  
i na všecko tvorstvo spící,  
které halí dálným kruhem  
vlnícím se světla pruhem.  
Nemá dna, ach, dna  
snů jich vášeň nadšená!  
Z rána pak se pozvedají,  
v závoj měsíčný se nesou,  
po obloze kolem hrají  
s bouřemi, jež jimi třesou,  
tvar jich vše i ledacos,  
ba i žlutý albatros.  
Užívají luny snivé  
v jiný účel nežli dříve,  
za své stany oblačné;  
— což mně zdá se zázračné —  
atomy jich, co to dím,  
tají na déšť mezitím,  
jehož zemští motýli  
k obloze když popílí  
(nenasytné znáte tvory!)  
a zas k zemi v jeden spěch,  
přinesly nám pestré vzory  
chvějících se na křídlech!
